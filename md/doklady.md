# Doklady

## Zmena mena na neutrálne

Počas tranzície si môžeš zmeniť meno na neutrálne. Matriky zisťujú či je meno neutrálne podľa stránky babynames.com (matrikárka si to naozaj v kancelárií na tej stránke priamo overí). Zmena na neutrálne meno nie je počas tranzície vyžadovaná.

Úkon stojí 140eur. Polovicu, ak ho robíš cez elektronické podanie. 

Psychiatrička ti vystaví papier s žiadosťou, aby tento výkon urobili, ten si budú na úrade pýtať.

Ak chceš využiť túto možnosť, musíš mať aktivovaný občiansky preukaz s čipom a príslušným PUK kódom, čítačku kariet (dá sa kúpiť v elektre) a prístup do slovensko.sk. [Link na žiadosť](https://portal.minv.sk/wps/wcm/connect/sk/site/main/zivotne-situacie/matrika-zivotna-udalost/ziadost-zmena-mena-priezviska-ine+zmeny-opravy/podanie-ziadosti-o-zmenu-mena-zmenu-rodneho-priezviska/).

Ako dôvod treba uviesť, že u osoby prebieha zmena pohlavia.
Ak vybavuješ podanie osobne, treba zájsť na [okresný úrad (podľa súčasného trvalého bydliska!)](https://www.minv.sk/?zmena-mena-alebo-priezviska-ouke) podať žiadosť o zmenu mena a po jej schválení ísť na matriku (podľa súčasného trvalého bydliska) zmeniť meno. Na matrike si od teba vypýtajú starý rodný list, ktorý skartujú.

Po schválení a vykonaní zmeny si môžeš prísť po rodný list na ktorúkoľvek matriku (5 eur) a s ním podať žiadosť o nový občiansky (7 eur).

## Zmena mena a pohlavia

V súčasnosti platí stále [zákon o rodnom čísle](https://www.zakonypreludi.sk/zz/1995-301#p8) kde sa uvádza: *"Ministerstvo vykoná na požiadanie zmenu rodného čísla, na základe lekárskeho posudku o zmene pohlavia osoby."*
S týmto posudkom od psychiatričky môžeš ísť na **rodnú** matriku (nie v trvalom bydlisku!), kde ti zmenu vykonajú.
Lekársky posudok pre matriku na zmenu rodu by mal mať nasledovné alebo podobné znenie: 

**Meno, r.č. 0000000, je v odbornej psychiatrickej starostlivosti od 00/00/00 ako FtM / MtF transsexualizmus. U pacienta / pacientky je plne indikovaná zmena pohlavia zo ženského / mužského pohlavia na mužské / ženské pohlavie a splnil/a na túto zmenu náležité predpoklady a podmienky. FtM / MtF transrodový stav je u pacienta / pacientky trvalý a nezvratný. Na základe toho odporúčam administratívnu zmenu osobných údajov respektíve rodného čísla a rodového markera.**

V rámci žiadosti treba mať zmenu pohlavia AJ zmenu mena na aké si vyberieš. Matrikárky takéto niečo robia častokrát prvý krát a nevedia ako má žiadosť vyzerať, všetko si dobre skontroluj. Ak chceš nechať neutrálne meno ktoré máš, nemusíš si ho teraz meniť. Na matrike si od teba vypýtajú starý rodný list, ktorý skartujú.
Nechaj matrikárke svoje číslo alebo mail, ozve sa keď bude zmena hotová. Od tohto bodu nemáš žiadne platné doklady. Preto odporúčam si spraviť notársky overenú kópiu starého rodného listu pred tým než ideš na matriku (cca 2.5eur za stranu) a notársky overenú kópiu starého občianskeho preukazu pred tým než ideš na políciu. Oba tieto doklady ti okamžite zoberú! Kópie sa ti veľmi zídu v inštitúciách kde ťa vedú pod starým rodným číslom (banky, elektrárne, kataster, atď)

Po tom čo matrika vykoná zmeny si môžeš ísť vypýtať na hociktorú matriku nový rodný list (5eur). S ním zájdeš k policajtom po nový občiansky (7eur), ktorý ti zoberú starý preukaz, lebo je neplatný. Dajú ti papier že si vybavuješ nový, s ktorým sa môžeš preukazovať. Odporúčam zvážiť priplatiť si za skoršie vydanie nového dokladu. S týmto treba obehať všetky inštitúcie kde ťa vedú pod starým rodným číslom. Sociálna poisťovňa a zdravotná poisťovňa by tieto údaje mali vedieť.

* * *

Zákon neurčuje žiadne iné podmienky. Teoreticky by mal stačiť posudok od psychiatričky o zmene pohlavia. Prakticky si ale matriky určujú špeciálne **nezákonné** podmienky zmeny, spravidla chirurgický zákrok. Ak ho nemáš a pýtajú ho po tebe, vypýtaj si od nich písomné vyjadrenie prečo ti zmenu zamietli. Ak sú splnené zákonom dané podmienky, ich odôvodnenie bude proti zákonu a úspešne právne napadnuteľné, môžeš napríklad kontaktovať neziskovku Inakosť, kde ti právnik pomôže zostaviť žalobu.