# Hormonálna substitučná terapia

## Ako sa k nej dostanem

[Postup tranzície je tu](index.html). Po splnení podmienok na psychiatrii dostaneš lístok na endokrinológiu. Ak máš všetky potrebné vyšetrenia (psychiatria, psychodiagnostika, genetika, urológia/gynekológia, úvodné endo vyšetrenie), predpíšu ti HRT. Treba rátať s pravidelnými kontrolami každého pol roka až rok. Hormóny treba užívať pravidelne, aby sa dostavili želané zmeny. Väčšina zmien na estrogéne nie je trvalá, takže ak chceš zmeny zachovať, užívaš hormóny do konca života.

## Čo na Slovensku dostanem?
Vo všeobecnosti možno očakávať:

### Transfem

- na začiatku terapie [Androcur](https://www.adc.sk/databazy/produkty/pil/androcur-418252.html) (antiandrogén, "blokátor" testosterónu) a [Estrofem](https://www.adc.sk/databazy/produkty/pil/estrofem-1-mg-977935.html) (estrogén v 1mg tabletkách)

- neskôr podľa záujmu injekčný estrogén (estradiol-valerát) [Neofollin](https://www.adc.sk/databazy/produkty/pil/neofollin-890942.html)

- neskôr podľa záujmu progesterón [Utrogestan](https://www.adc.sk/databazy/produkty/pil/utrogestan-120090.html)

Dávkovanie sa líši podľa potreby, vstrebávanie je veľmi individuálne. Niekomu vyhovujú viac tabletky a niekomu injekcie. Kľúčové sú správne hodnoty na testoch. Podľa [posledných výskumov](https://transfemscience.org/articles/cpa-dosage/) sa Androcur (cyproterone acetate) v kombinácii s estrogénom odporúča v maximálnom dávkovaní 10mg/deň. 

### Transmasc

- injekčný testosterón [Sustanon](https://www.adc.sk/databazy/produkty/pil/sustanon-250-337824.html) alebo [Nebido](https://www.adc.sk/databazy/produkty/pil/nebido-1000-mg-4-ml-injekcny-roztok-391308.html)

## Injekcie

Injekcie sa pichajú do svalu (intramuskulárne). Pichne ti ich buď sestrička na endokrinológii, tvoj obvodný lekár, alebo ty sám.

Injekcie sú na Slovensku najbezpečnejší spôsob, ako pre transfem ľudí dostať hormóny do tela, keďže gély nie sú dostupné. Estrogén sa berie približne raz za týždeň. Testosterón raz za 3 týždne (Sustanon), alebo raz za 10-14 týždňov (Nebido).

[Tu si môžeš pozrieť návod ako injekciu aplikovať](https://www.youtube.com/watch?v=e0wDPZ0D9Wk). Pri správnej technike necítiť žiadnu bolesť.

## Testovanie

Na endokrinológii ťa budú testovať zadarmo, približne raz za pol roka, neskôr raz za rok. Ak ti to nestačí, testy sa dajú zaplatiť, ale dostaneš len výsledné čísla. Väčšinou treba vyklikať jednotlivé želané markery v eshope a na všetky zvoliť ten istý čas odberu a miesto. Prípadne napísať, ktoré testy presne chceš a kedy sa dostavíš. Testovať sa dá tu:

- (medirex)[https://www.medirex.sk/vysetrenia]

- (synlab)[https://www.eshop-synlab.sk]

- (unilabs)[https://sk.unilabs.online/]